<div class="edition"> 



 


Christliche Predigt/ 
Von der Vocal vnd 
        Jnstrumentalischen Music (als den 4. 
        Septemb. Anno 1605. in der newen Euangeli= 
        schen  <LOCATION>Kirchen</LOCATION> zu  <LOCATION>Kauffbeuren/</LOCATION> ein  Orgel auffgerichtet) ge= 
        halten/ vnd in margine mit dem artificio Rhetorico, 
        auch am End mit einer Tabula 
        verfertiget/
Von 
 <PERSON>Georgio Anwandern</PERSON> / Pfarrern Euangeli= 
        scher Gemein daselbsten.
 <LOCATION>Tübingen</LOCATION> / Bey  <PERSON>Georg Gruppenbach/</PERSON> 
        1606.

  [vakat]
 

Den Ehrnuesten/ Weisen/ Hochgelehrten/ 
         <PERSON>Christophoro Laubern/</PERSON> Statt Ammann/ 
         <PERSON>Johanni Georgio Bonriedern/</PERSON> der Rechten Doctori/ vnd hiesiger Statt Aduocaten/ vnd 
         <PERSON>Erasmo Suitern/</PERSON> zu 
         <LOCATION>Kempten</LOCATION> wohnhafft/ allen dreyen gegen einander getrewen Schwägern/ meinen sonders günstigen Herrn vnnd Junckern.
Ehrnueste/ Weise/ Hochgelehrte/ denselben seind meine trewe Dienst/ eussersten vermögens/ sampt andächtigem Gebete zu Gott/ für dero zeitliche vnd ewige Wolfahrt/ jeder zeit zuuor/ günstige Herrn vnd Juncker/ 
     
        der heilig Apostel 
         <PERSON>Paulus</PERSON> sagt zu seinen Ephesern/ 
         wir seyen Gottes Werck/ erschaffen in Christo Jesu/ zu guten Wercken/ zu welchen vns Gott zuuor bereitet habe/ daß wir darinnen wandlen sollen. 
        Es nennet vns der heilig Apostel anfänglich Gottes Werck: darnach zeigt er vns die end Vrsach an/ warumb wir von Gott erschaffen worden/ nämlich/ daß wir nicht nur von den guten Wercken wissen zusagen/ sondern auch in denselbigen wandlen/ oder gute Werck thun sollen. Gleich aber/ vnnd wie alle ding des Menschen halben/ der Mensch aber von Gottes wegen erschaf=

 

        fen ist: also soll sich der Mensch/ insonderheit solcher Werck befleissen/ durch welche der Allerhöchst gelobet werde/ wie vns dann 
         <PERSON>Dauid</PERSON> offt zu solchem Lob Gottes ermahnet in seinen Psalmen: 
    
 Lobet den Herrn/ dann es ist ein köstlich ding vnsern Gott zuloben/
 Lobe den Herrn meine Sel/ alles was in mir ist/ seinen heiligen Namen. 
        Nun aber loben wir Gott mit Wercken vnd mit dem Mund: das mündtlich Lob würdt verrichtet mit reden vnd singen: das singen durch ein natürliche vnnd künstliche Singstimm: vnd dieses letste/ durch ein mündtliche oder instrumentalische Music, vnter welche auch sollen die Orglen vnnd das Orgelschlagen gezehlet werden. 
     
       <PERSON>Dauid</PERSON> sagt/ 
         lobet den Herrn mit Posaunen/ lobet jhn mit Psaltern vnd Harpffen/ lobet jhn mit Pauggen vnd Reigen/ lobet jhn mit Saiten vnnd Pfeiffen/ lobet jhn mit hellen Cymbeln/ lobet jhn mit wolklingenden Cymbeln. 
        In diesen Worten würdt gleichwol keiner Orgel gedacht/ vnd hat auch keiner könden gedacht werden/ seitenmal 
         <PERSON>Polydorus Virgilius</PERSON> sagt/ 
     
        daß die Musicalische Instrument/ so <PERSON>Dauid</PERSON> machen lassen/ vngleich seyen denen/ welche in vnsern Kirchen gebraucht werden. Dann Dauids Instrumenten waren von Saiten zugerichtet/ vnd mit einem 
    
plectro, Griffel/ oder in andere Weg/ geschlagen. 
        Die Orgeln aber/ welche man in 

 

        der Kirchen braucht/ werden gezogen mit Blasbälgen/ auß welchen/ gleich als durch viel Gäng/ vnnd vngleichen Pfeiffen/ die Stimm vnd Klang herauß fähret: aber nichts desto weniger/ weil die Orgel auch ist ein Musicalisches instrument/ vnd zwar das fürnembste/ so wir heutigs Tags haben/ so sollen wir solche auch zu Gottes Lob gebrauchen/ in vnserer new erbawten Kirchen einführen/ vnd anfahen nach einer Orgel trachten. Dann gleich wie in dem Kirchenbaw Gott für vns gesorget/ also hat es auch mit der Orgel geheissen/ er sorget für vns. Wie viel frommer Hertzen hat Gott erwecket/ die ettwas in die Kirchen gestifftet haben? Euch aber/ Ehrnueste/ Weise/ Hochgelehrte günstige Herrn vnnd Juncker/ ist in ewer Hertz gegeben worden/ daß E. E. E. W. vnd G. Gott zu Lob/ vnd zu vnserer Euangelischen Kirch Aufferbawung/ auff eignen Vnkosten hat ein Orgel in 
         <LOCATION>vnsere Kirchen</LOCATION> richten lassen/ darfür dann E. E. E. W. vnd G. ein gantze Euangelische Burgerschafft fleissig dancket/ vnd/ wa müglich/ solches zuerwidern gedencket.
Als aber solche Orgel gemacht/ in der Kirchen auffgerichtet/ vnnd man am 4. Septembris Anno 1605. zum ersten mal in der Kirchen drauff schlagen sollen/ hab ich mich in die zeit schicken/ vnd in ei=

 

        ner Predigt ein Bericht geben sollen/ was von der Music in gemein/ sonderlich von der Jnstrumentalischen/ vnnd also auch Orgel Music zuhalten sey/ weil wir zuuor kein Orgel zur Verrichtung vnsers Euangelischen Gottesdiensts gebraucht haben. Solche Predigt nun/ hab ich auff vorgemelte Zeit gethon/ vnnd weil sie mit der ersten 
          Einweyhungs Predigt hat sollen getruckt werden/ so hab ich solche Predigt E. E. E. W. vnnd G. dediciern wöllen. Vnnd zwar wem billicher? fürwahr/ allein denen/ welche solche Orgel verlegt/ auß jhrer gemeinen Erbschafft/ vnd dann priuatim für sich selbs bezahlt/ vnnd in <LOCATION>vnsere Kirchen</LOCATION> gestifftet vnd verehret haben. Bitt also ich dienst freundtlich/ will auch der tröstlichen Hoffnung sein/ E. E. E. W. vnnd G. werden mirs nicht verargen/ daß ich diese meine Predigt vnd geringfügige Arbeit/ vnter derselben löblichen Namen lasse in Truck außgehen. Der Allmächtige Gott/ welcher jhm 
    
auß dem Mund der Vnmündigen vnd Säuglingen hat ein Macht vnd Lob zugericht/ 
        wölle beedes Orgel vnd Orgelpredigt/ jhr erwünschtes End erreichen lassen/ vnnd sie dahin richten/ daß hierdurch sein heiliger Nam gelobet vnnd geehret/ seiner Kirchen Nutz gefürdert/ E. E. E. W. vnnd G. sampt dero geliebten Frawen vnnd Kindern/ auff dem Weg seines 

 

        heilsamen vnnd seeligmachenden Worts/ auch guter Gesundheit vnd glückseeliger Wolfahrt gnädig erhalten werde: welches ich von Hertzen wünsche/ vnd darneben bitt/ E. E. E. W. vnd G. wölle jhnen mich/ wie biß Dato, also auch noch länger/ in allen Gunsten trewlich lassen befohlen sein. Geben zu Kauffbeyren den 4. Octob Anno 1605.
E. E. E. W. vnd G.
D. W.
Georgius Anwander.
 
In concionem de origine et vtilitate Mvsices vtrivsque.
Mvsica laeta tuas quis laudes mussitet aequas? 
        Nullus, credo, bonus: si bona ritè canis. 
        Si facis hoc, facis vt, meritò te laudo lubensque: 
        Tu modò conantem Magne Iehova Ivra! 
        Tristia pelluntur: delectat Musica mentem. 
        Auribus haud solis Musica blanda sonat. 
Vt releuent animi facit haec solamine alacri: 
        Musica laeta faue: musica moesta vale. 
        Te Lepidina vocat, vocat &amp; Libitina lubenter: 
        Cum sis grata iocis, chara rogisque pijs. 
        Sed modus est modulis. Bacche &amp; tu Musica mentem 
        Exhilaras, mage sed cor Sophos exhilarat. 
        Pectora non Fidibus, Fidei sed pectora inhaerent, 
        Corpus quae Menti cedere vile volunt. 
        Hinc Deus, &amp; Natura sagax, Ars Aemula, utrumque 
        Cantandi genuit maxima facta modum. 
        Ergò boni finis causâ cantatur vtroque 
        More modque bono; Voce Manuque bona. 
        Quis bonus hic finis? Laudes Gratesque Iehouae; 
        Quas scia mens cantet, nesine mente sonet. 
        Verùm Hierophantae? tempus didicere boatu 
        Horrifico terere: &amp; dant sine mente sonum. 
        Quid vagabunda cohors, patulo quae cantat in orbe? 
        Huic placet vt mater Musica magna gulae. 
        Musica non madidas adamet pro more Popinas: 
        Ite Popinones! Sobria Musa placet. 
        Et vita Laconis dictum, bone Musice, mordens 
        Lusciniam: vox es, praeterea nihil es. 
        Sed tua docta docet pia concio docte Georgi 
        Anvvandere Bonum, Principiumque premit: 
        Principium geminum: Sacrum, post hocque Profanum. 
        Neruosè promit: qui negat, arte neget. 
        Musica iure tibi cum sit laudata Georgi 
        Anvvandere, Bonis iure canere viris. 
        Munus sed reliquum est maius meliusque, precando 
        Quod petimus: quale est? Isaidis Cithara est. 
        Hanc tua pulset acri cùm concio publica mente; 
        Vox fugiens fiat litera pressa precor!
R. D. T. 
        affinis obseruantiss. 
        L. M. F. 
        M  <PERSON>Ioh Georg Memhart</PERSON> August.
 
Textus. <PERSON>Paulus</PERSON> zun Ephesern am funfften Capitel.
 Redet vnter einander von Psalmen vnnd Lobgesängen vnnd Geistlichen Liedern/ singet vnd spilet dem Herren in ewerm Hertzen.
Außlegung. 

Ich kans Ewer Lieb vnd Andacht nicht für vngut auffnemen/ wann sie sich schon höchlich verwundert/ daß ich derselbigen erst erzehlte Wort verlesen hab. Dann weil wir heut begehen vnd halten ein gemeinen Wochen Sonntag/ so solt/ altem Christlichem Brauch nach/ das sonntägliche Euangelium verlesen vnd erklärt werden/ welches/ weil es nicht geschicht/ so habt jhr Vrsach gnug euch zuuerwundern. 
    
        Wann jhr aber werdet in der Kirchen vmbsehen/ vnnd euch erinnern/ daß vergangne Wochen/ 
     
        in newes Orgelwerck herein gerichtet worden/ so werdet jhrs/ ob Gott will/ auch mir im argen nicht vermercken/ wann ich schon nachkomme der 
    
Vermanung 
        des heiligen 
         <PERSON>Apostels</PERSON> / da er sagt: 
         Richtet euch in die Zeit.
 <PERSON>Salomon</PERSON> sagt/  es hab alle ding seine Zeit: 
        deßhalben wie das sonntäglich Euangelium zupredigen sein zeit hat/ also hat es auff diese Stund/ Zeit vnnd Gelegenheit zupredigen von dem/ was man vor augen sihet/ 
     
        sonderlich dieweil so vngleiche Vrtheil 

 

        von solchem gefellet vnd gehöret werden. Ihren vielen ist/ wie den Jüngern in der 
    
passion:
 da ein Weib in dem Hauß Simonis des Aussetzigen/ auff das Haupt des Herrn Christi ein Glaß mit köstlichem Wasser außschüt/ werden sie vnwillig vnd sprechen/ warzu dienet diser vnrath/ dises Wasser het können verkaufft/ vnd den Armen gegeben werden: 
        Also sagen jhr viel vnter euch/ was darff es des grossen Vnkostens/ seind wir hieuor ohn ein Orgel gewesen/ wir könten jetz auch ohn eine sein/ das Gelt/ so an die Orgel gewendt würdt/ köndte wol nutzlicher angelegt werden. Andere sagen/ gleich wie sich die 
     
        Israeliter in der Wüsten nach den alten Fleischhäfen in Egyptenland vmb gesehen/ 
        also wässeren vns die Zeen nach dem alten Papsthumb/ da man mit singen vnd klingen/ mit Orgeln vnd Posaunen die meiste zeit hat zugebracht/ vnd was sonsten mehr klagens vnd sagens gehört würdt.
 
        Dises vnd anders nun abzuleinen/ vnd ettlicher massen die vnzeitige Vrtheil zubegütigen/ so muß/ nach gelegenheit vorstehender zeit/ etwas von der Music vnd dem musiciren gesagt werden. Damit wir aber vrsach vnd anlaß haben von solchen füglich zureden/ so hab ich E L diese jetz verlesne wort für halten wöllen. Sintemal in denselbigen der H Apostel <PERSON>Paulus</PERSON> redet von der Music: er redet aber von solcher durch ein gegensatz: dann er mahnet die Epheser vnd vns alle ab von der Füllerey vnd Trunckenheit/ in dem er sagt: 
         Saufft euch nit vol Wein/ darauß ein vnordenlich Leben volgt: 
        auff diese abmahnung setzt er ein gegensatz/ ermahnungs weiß/ vnd sagt: Wann wir je wöllen voll sein so sollen wir werden nicht voll Weins/ 
         sondern voll Geists/ 
        welches aber alsdann geschehe/ wann wir vns auffmuntern durch die 

 

        Music. 
     
        Diese Music macht er zweyerley: das ein heißt er Singen/ das ander heißt er Spilen: durch das singen verstehet er die Music/ welche durch 
     
        menschliche Stimm verrichtet würdt/ es verrichts gleich einer allein/ oder jr viel auff ein gemeine weiß: oder aber nach der Kunst/ welche eine ist auß den sieben freyen Künsten/ vnd Musica genennet würdt: Durch das Spilen verstehet er/ nicht das Spilen mit der Karten oder Würffeln/ sondern 
    
Musicam Instrumentalem, ein solche Music/ welche vom Menschen durch allerley Instrument, als/ Orglen/ Geigen/ Pfeiffen/ positiven 
        verrichtet würdt: auff diese zween weg sollen wir musiciren/ dem Herrn/ das ist/ dem Allmächtigen Gott/ nicht auff ein gleisnerische art/ sonder von Hertzen/ 
     
        daß nicht nur Zung/ der Mund/ oder die Instrumenta gehen/ sondern daß wir von hertzen Singen vnd Spilen dem Herrn. 
     
        Was sol man aber singen oder spilen? Vielleicht weltliche zotten vnd possen/ Landsknecht/ Reuter/ Zech vnd Bulliedlein? Nein/ sondern Psalmen/ Lobgeseng vnd geistliche Lieder. Vnd sehet jr also/ daß wir von dem H Apostel Paulo selbs 
     
        zur Vocali vnd Instrumentali Musica ermanet werden/ daß wir dem Herrn von hertzen musiciren sollen/ beedes mit gewohnlichem vnd künstlichem Gesang/ vnd dann auch mit allerley Jnstrumenten. Weil vns dann der H. Apostel <PERSON>Paulus</PERSON> so guten 
     
        anlaß gibt zureden von der Music/ so wöllen wir solche gelegenheit nicht versaumen/ sondern auff dißmal von der Music reden auff folgende weiß: Erstlich darthun vnd erweisen/ daß die Music in der Christlichen Kirchen ein feiner Wolstand: zum andern/ daß sie auch ein nutzliche verrichtung sey: Zum dritten/ auff was weiß vnd maß aber sie müssen angestellet werden/ wann sie ein wolstendige vnnd nutzliche verrichtung sein solle.
 

        Der Vatter des Liechts/ von welchem alle gute Gaaben herkommen/ wölle vns verleihen die Gnad seines Geists/ daß wir von dieser Gaab ettwas nutzlichs reden vnd handlen/ Amen.
 
        Die heilig Göttlich Schrifft sagt vns von zweyerley Music: eine/ welche durch menschliche Stimm: Die ander/ welche durch aller Hand vnnd mancherley Jnstrument verrichtet würdt: von beeden muß probirt werden/ daß sie seyen ein feiner vnd nutzlicher Wolstand in der Christlichen Kirchen.
Was derowegen anlangt die Music von menschlicher Stimm angestellet: 
     
        so ist solche gar ein altes herkommen/ vnd dem Menschen von dem Allmächtigen Gott selbs in der ersten Erschaffung eingepflantzet. Dann weil Gott der Herr dem Menschen ein Stimm gegeben/ mit welcher er Wort machen/ daß andere seine Red vernemen künden: so hat er jhm auch diese Gnad gegeben/ daß er 
     
        seine Stimm zum Gesang richten/ vnd das/ was er redet/ auch singen vnnd musiciren kan. Dann es erfolgt eins auß dem andern/ vnnd trägt eins das ander auff dem Rucken. Wir sehen das in der Erfahrung. <PERSON>Salomon</PERSON> sagt: 
    
 Vnser erste Stimm seye weinen/ 
        vnd eignet also ein Stimm zu den kleinen ohnmündigen Kindern/ so bald sie auß Mutter Leib geboren werden. 
     
        Wie sie aber nun in Krafft dieser Stimm gleich künden weinen: also bringen sie gleich auß Mutter Leib einen Anhang/ welcher zum singen taugenlich vnd dienstlich ist: vnnd haben gleichsam ein Verstand darauff/ wann sie in der Wiegen ligen/ vnd ander Leut singen/ daß sie entschlaffen/ oder daß sie sich selbs entschläffen durch das murmlen/ das sie mit sich selbs treiben. Waher kompt das? Fürwahr allein daher/ daß sie nicht allein für sich selbs 

 

        ein natürliche Neigung zum Gesang haben/ sondern auch auß solcher natürlichen Zuneigung mercken/ wann andere Leut singen/ vnnd sich dardurch zum Schlaff bewegen lassen.
 
        Daher haben es auch die Heiden war genommen/ daß den Menschen die Music, vnnd das singen von Natur eingepflantzet sey: dann auß dieser Vrsach hat der Sinnreich 
         <PERSON>Aristoteles</PERSON> gesagt/ daß Menschliche Gemüt sey zusamen gesetzt ex concentu &amp; harmonia.
 <PERSON>Plato</PERSON> vnd 
         <PERSON>Socrates</PERSON> sollen gesagt haben/ vnsere Seel/ welche in vnsern Leib versenckt sey durch ein tieffen Schlaff/ werde auffgeweckt durch die Music. Es ist auch daher kommen/ daß man zu jeden/ vnd allen zeiten Leut gefunden/ die Lust vnd Liebe zu dieser Music gehabt/ vnnd sie auch geübet haben. 
     
        Es haben gesungen Engel/ vnd Menschen. 
     
        Die Engel/ da sie/ nach dem Christus geboren/ Gott lobten: 
         Ehr sey Gott in der Höhe/ Fried auff Erden/ vnd den Menschen ein Wolgefallen:
 
        vnter den Menschen haben gesungen/ Mann vnd Weibs Personen. 
     Manns Personen/ Patriarchen/ als 
         <PERSON>Moses</PERSON> : König/ als Dauid: Propheten/ als 
         <PERSON>Daniel</PERSON> / die drey Männer im feurigen Ofen/
 <PERSON>Zacharias</PERSON> / 
         <PERSON>Simeon</PERSON> / so gar die Apostel des Herrn/ 
    
 da sie den Lobgesang gesprochen haben.
 
        Weiber/ als 
         <PERSON>Debora</PERSON> , 
         <PERSON>Hanna</PERSON> , 
         <PERSON>Maria</PERSON> mit jhrem Magnificat, wie ohn allen zweiffel/ das singen in der ersten Kirchen des Newen Testaments/ noch zur Apostel Zeit gebräuchlich gewesen ist: 
     
        Dann das kan man abnemen auß verlesnem Text/ da <PERSON>Paulus</PERSON> die Epheser ermahnet/ sie sollen 
         vnter einander reden von Psalmen/ Lobgesängen/ vnd Geistlichen Liedern/ welches er auch wiederholet 
         Colos. 3. vnd 1. Cor. 14. 
         Ich will Psalmen singen im Geist/ ich will Psalmen singen mit dem Sinn:
 

        Item bald hernach: 
         Wann jhr zusammen kommet/ so hat ein jeglicher Psalmen. Jacobi am fünfften Capitel: 
         Ist jemands gutes muhts/ der sing Psalmen.
 
        Die Kirchen gegen Auffgang der Sonnen/ haben die Music vnnd das Gesang gleich im anfang angenommen/ wie solches 
         <PERSON>Plinius</PERSON> bezeuget/ in einer Epistel an den Römischen Keyser 
         <PERSON>Trajanum</PERSON> geschrieben/ da er sagt: Daß die Christen am morgen frühe zusammen kommen/ vnd jhrem Gott zu Ehren Psalmen singen:
        Ja 
         <PERSON>Tertullianus</PERSON>
 
        bezeuget/ daß sie jhren Glauben geübet vnd bekandt/ nicht allein in der Kirchen/ sondern auch zu Hauß vnnd zu Feld/ vnnd wa sie in jhrem Beruff geweßt/ 
        vnnd sagt 
         <PERSON>Hieronymus/</PERSON> daß zu seiner zeit auch der Bawrsmann hinder dem Pflug aliquid Dauidicum ein Psalmen Dauids gesungen hab: 
        Vnnd haben also die Kirchen gegen Auffgang der Sonnen die Music alsbald angenommen. 
     
        Was aber die Kirchen gegen Occident/ gegen dem Nidergang der Sonnen anlangt/ so haben zwar dieselbige/ die Music nicht so geschwind/ aber doch endtlich auch angenommen/ wie 
         <PERSON>Augustinus</PERSON>
 
        bezeuget zur zeit des alten Kirchenlehrers 
         <PERSON>Ambrosij.</PERSON> Dann als dieser fromme Lehrer/ sich mit seinen Zuhörern auch bey der Nacht in der Hauptkirchen musten auff halten/ daß sie von den Arianern nicht vberfallen wurden/ haben sie anfangen singen/ welcher Brauch hernach in alle Kirchen/ so in Occident gelegen/ ist eingeführet worden. 
        Vnnd ist also dieses ein herrlicher Wolstand/ daß die Music/ so mit menschlicher Stimme verrichtet/ noch heutiges Tags in der Christlichen Kirchen geübet vnnd erhalten würdt.
 
 
        Gleich aber wie es ein zierlicher Wolstand vmb die Musicam vocalem/ vmb die Music/ welche durch Menschliche Stimm verrichtet würdt: Also auch vmb die/ welche man mit allerhand Jnstrumenten zuwegengebracht. Dann diese Jnstrumentalische Music ist auch ein alte Erfindung. Genesis am vierdten lesen wir/ daß 
    
  <PERSON>Lamech</PERSON> zwey Weiber genommen/ die ein hab geheissen 
             <PERSON>Ada</PERSON> / die ander 
             <PERSON>Zilla</PERSON> : Von der <PERSON>Ada</PERSON> hat er bekommen zween Söhn/ der erst hat geheissen 
             <PERSON>Jabal</PERSON> / von welchem seind herkommen die in Hütten wohneten vnnd Viehe zogen. Der ander hat geheissen 
             <PERSON>Jubal</PERSON> / von dem seind herkommen die Geiger vnd Pfeiffer.
        Jn der lateinischen Bibel heißt es also: Ipse fuit Pater canentium Cythara &amp; Organo, das ist/ <PERSON>Jubal</PERSON> ist ein Vatter derer/ welche auff der Cyther vnd Orgel schlagen: 
    
 <PERSON>Iosephus</PERSON> glossirt diese wort also:   Iubal Musicam coluit, &amp; Psalterium Cytharamque laudauit, <PERSON>Jubal</PERSON> hat die Music geehret/ vnnd die Cyther vnnd Psalter gelobt. 
        Vnd läßt sich ansehen/ als wann Gott selbs dieser Jnstrumentalischen Music Vrsprung vnnd erfinder sey. Dann gleich wie er dem Menschlichen Geschlecht all andere Künst gegünnet vnd geschencket hat: Also ist kein zweiffel/ daß Gott auch die Jnstrumentalische Musickunst den Menschen/ vnd zum ersten dem <PERSON>Jubal</PERSON> eingegeben hab. Dann das bringt mit sich der nam Jubal/ welcher (ob er wol eines Gottlosen Menschen Sohn gewesen) heisset ein ding herfürbringen/ als wie ein Wasserbrunnen auß einem finstern Ort. 
     
        Ist also Gott der recht Jubal/ der/ welcher den <PERSON>Jubal</PERSON> die Jnstrumentalische Musickunst gelehret hat. Diese Kunst ist aber hernach von dem <PERSON>Jubal</PERSON> auff seine Nachkommen gereicht 

 
 
        vnnd von Menschen zu Menschen erweitert/ vermehret/ vnnd von Tag zu Tag gebessert/ vnd bey den 
     
        Heiden in grossen Ehren gehalten worden. Dann neben dem/ daß sie solche 
     
        Jnstrumentalische Music Kunst/ vnd jhr Erfündung jhren Heidnischen Göttern zugeschrieben/ so haben sie auch solche Kunst für ein grossen Wolstand gehalten. Diese Kunst hat bey den Griechen sehr viel 
     
        kunstreicher Meister gehabt/ 
         <PERSON>Linum</PERSON> , 
         <PERSON>Orpheum</PERSON> , 
         <PERSON>Arionem</PERSON> , vnd andere. Ja grosse Herrn haben sich beflissen 
     
        solche Jnstrumentalische Music zulernen/ 
         <PERSON>Cimon</PERSON>
 <PERSON>Miltiadis</PERSON> Sohn vnnd 
         <PERSON>Epaminundas</PERSON> , seind allen Griechischen Fürsten fürgezogen worden/ weil sie wol in dieser Kunst geübet waren.
 <PERSON>Achilles</PERSON> schlägt auff der Cyther/ als er dem Feind einen Raub abgejagt. 
        Welche aber auff solche Jnstrumentalische Music nichts gehalten/ die seind für barbarische grobe Leut gehalten worden. 
     
        Dieses ist begegnet dem Scythischen König mit Namen 
         <PERSON>Ateas</PERSON> , derselbige het einmals hören musiciren 
         <PERSON>Ismeniam</PERSON> , ab welches Kunst alle/ so jhn gehört/ höchlich sich verwundert haben/ er aber sagt/ er wolt lieber hören die Roß schreien/ als diesen musiciren. 
        Diese Red ist jhm für ein grossen Vnuerstand gerechnet worden: vnd zwar das nicht vnbillich. 
     
        Dann diese Jnstrumentalische Music vnter dem Volck Gottes/ ist in vollem Schwanck gegangen: 
     
        als <PERSON>Dauid</PERSON> die Bundsladen auß dem Hauß 
         <PERSON>Abinadab</PERSON> liesse abfordern/ stehet geschriben/ daß er vnd das gantze Hauß Jsrael/ vor dem Herrn mit allerley Seitenspiel/ mit Harpffen vnnd Psaltern/ Paucken/ Schellen vnd Cymbaln gespilet haben: vnd als er in das Regiment gekommen/ hat er die Jnstrumentalische Music erst recht angericht/ auß Anstifftung 
     der Propheten 
         <PERSON>Nathan</PERSON> vnnd 
         <PERSON>Gad</PERSON> . 
        Dann 
         <PERSON>Asaph</PERSON> / 
         <PERSON>He=

 

        man</PERSON> / vnnd 
         <PERSON>Ethan</PERSON> musten die Psalmen schlagen auff Cymbalen. Andere/ welche auch mit namen genennet werden/ musten auff Harpffen mit acht Saiten die Lobgesäng vorspilen: Vnd dann die dritten/ welche auff Psaltern mit zehen Saiten/ die vorige Psalmen nachgeschlagen haben/ vnd seind dieser aller wol gewesen vier tausent. 
     
        So lesen wir auch/ daß Salomon/ 
         <PERSON>Ezechias</PERSON> / 
         <PERSON>Josias</PERSON> ob dieser Music ernstlich gehalten/ daß 
         <PERSON>Nehemias</PERSON> nach der Babylonischen gefängnus jhr wider auff die Füß geholffen/ vnd daß solche biß zu der Macchabeer zeit gewehret habe.
 
        Was aber die zeit des Herrn Christi vnd seiner Apostel anlangt/ ob man wol nicht so gar eigentlich wissen kan/ ob zu jhrer zeit in der Kirchen Gottes die Jnstrumentalisch Music sey im schwang gegangen/ jedoch so kan man solches ettlicher massen muthmassen/ auß den verlesnen worten/ da <PERSON>Paulus</PERSON> sagt: 
         Singet vnd spilet/ 
        im Griechischen ἂδοντες καὶ Ψάλλοντες: nach welchem es hiesse: Singet vnd psalliret dem Herrn. Von dem letsten wörtlein ψάλλοντες kommet her das wörtlein Psalm/ Psalm aber/ heist nach Griechischer art/ ein Gesang/ in gewisse Reimen vnd Versus abgesetzt/ daß man auff der Harpffen oder anderm Seitenspil hat schlagen vnd darzu singen könden: Nun diesem aber sey wie jm wölle/ 
     
        es sey die Jnstrumentalisch Music in der ersten Kirchen des Newen Testaments gar nicht im schwang gegangen/ oder nicht sehr/ jedoch so weißt man/ daß vmb die zeit/ als man vngefahrlich gezelet hat/ nach Christi Geburt 657. andere/ 661. das Orgelschlagen ist in der Kirchen Gottes geübet worden/ vnter dem Papst 
         <PERSON>Vitaliano</PERSON> : Dann das bezeugt 
         <PERSON>Platina</PERSON> , ein Papistischer Scribent in Vita Vitaliani/ da er sagt/ pag. 76.
 

  Cantum ordinauit adhibitis consonantiam Organis,
er hat das Gesang verordnet/ auff die weiß/ daß man die Orgel darein schlage/ wie es auch gleichsfals 
         <PERSON>Baptista Mantuanus</PERSON> bezeugt/ sagend:
  Signius adiunxit molli conflata metallo Organa, quae festis resonant ad sacra diebus.
Der Papst Vitalianus/ welcher ein Signiner 
        auß Campania war/ hat zur vocali Musica gethon die Orgeln auß weichem Metall gegossen/ welche an Feyrtagen in der Kirchen bey verrichtung des Gottesdiensts geschlagen worden: vnd von diser zeit an ist die Jnstrumentalisch/ sonderlich aber die Orgelmusic biß auff diese zeit in der Kirchen Gottes erhalten worden. 
     
        Allhie aber ist die frag/ ob man die Orgeln/ oder auch andere Jnstrumentalische Music in der Kirchen Gottes haben müsse/ ob es ein Sünd sey/ wann mans nicht habe: vnnd laßt sich ansehen/ als wann Gott der Herr in seinem Wort diese Jnstrumentalische Music tadle vnnd verwerffe. Dann Esa. Cap. 5. schreyet der Prophet wehe vber die/ welche 
         haben Harpffen/ Psalter/ Paucken. 
        Vnd <PERSON>Amos</PERSON> Cap. 9, vber die/ welche 
         spilen auff Psalter/ vnd erdichten Lieder/ wie Dauid. 
        Hier auff ist aber zuwissen/ daß man in der Kirchen Gottes die Orgeln vnnd andere musicalische Jnstrument nicht haben müsse: Wie mans aber nicht haben muß: also darff vnnd kann mans wol haben vnd gebrauchen ohn Sünd.
 
        Was aber anlangt die Wort 
         <PERSON>Esaiae</PERSON> vnd 
         <PERSON>Amos</PERSON> / so reden dieselbige nicht vom rechten Gebrauch/ sondern nur von dem Mißbrauch. Der Prophet Esaias redet von dem/ wann man Harpffen/ Psalter/ vnd Paucken gebraucht zum vollsauffen. Dann das bezeugen vorgehende/ vnnd nachfolgende wort. Die vorgehende wort 

 

        seind diese/ 
         wehe denen die des Morgens früh auff seind/ des Sauffens sich fleissigen/ sitzen biß in die Nacht/ daß sie der Wein erhitzigt. 
        Nachfolgende wort seind dise: 
         vnd haben Wein in jrem Wolleben/ vnd sehen nicht auff das Werck des Herrn/ vnd schawen nicht auff das geschäfft seiner Händ. 
       <PERSON>Amos</PERSON> aber redet von dem/ wann man sie braucht nit nur zur Füllerey/ sondern auch sonst zu allerhand Wollüsten/ welche da seind Augenlust/ Fleischeslust/ vnd hoffertiges Leben/ 
        vnd wöllen vnter des darfür angesehen sein/ als wann sie es dem Königlichen Propheten <PERSON>Dauid</PERSON> nachthäten/ welcher doch seine Harpffen/ Cymbalen vnd Psalter nicht zu vngebürlichem Wollust/ sondern zu Gottes lob/ vnd zu Erbawung der Kirchen angerichtet hat. Weil dann nun disem also/ so folgt/ daß auch dieses ein löblicher Wolstand sey/ wann auch die Orgel vnd andere Musicalische Jnstrument in der Kirchen Gottes gebraucht werden.
II.

        Weil aber die beederley vor erzehlte Musicken/ so ein löblicher Wolstand in der Christlichen Kirchen seind/ so kan es nicht fehlen/ diser Wolstand muß auch nutzlich sein/ 
     
        nach der Lehr des 
         <PERSON>Ciceronis</PERSON> l.2 offic. welcher sagt: 
          Quicquid honestum, idem etiam vtile:

was ein Wolstand ist/ das ist auch nutzlich. 
        Deßhalben so ist jetzund die frag/ ob dann die mündtliche vnd Jnstrumentalische Music auch einen nutzen hab: Allhier könt wol geantwortet werden: Deus &amp; Natura nihil faciunt frustra: Gott vnnd die Natur schaffen nichts ohn vrsach/ sondern zu einem gewissen End. 
        Weil dann nur die Music von Gott herkompt/ vnd darzu dem Menschen von Natur gleichsam eingepflantzet ist/ so würdt sie Gott vnd die Natur auch zu einem gewissen Nutzen 

 

        geordnet haben. Aber an dieser Antwort ist man nicht vergnüget/ sondern man fraget von stund an/ warzu sie dann nutze. Allhie nun soll Ewer Lieb vnd Andacht wissen/ daß die Music nicht nur die Ohren fülle/ sondern 
     
        sie beweget auch das menschliche Hertz/ nimbt dasselbig ein/ vnd hat gleichsam ein heimliche Krafft/ es zuziehen/ zulencken/ vnd zuführen/ wohin sie will.
 
        Dann ein rechte liebliche Music/ ist gleich einem Magneten: gleich wie derselbige das Eysen an sich zeucht: Also die Vocal vnnd Jnstrumental Music/ die bewegt manches menschliches Hertz also/ daß es gleichsamb in sich selber verzuckt an Leib vnd Seel/ Gemüt vnd Blüt verrucket ist. 
     
        Vnd so die Music/ auch wann sie mißbrauchet würdt/ der menschen Hertz anzündet zum Bösen: Wie viel mehr beweget der rechte gebrauch 
     
        der Music die Leut zum guten: Sie erwecket in dem Menschen ein hertzliche freud/ wie 
         <PERSON>Jacobus</PERSON> sagt: 
    
 Jst jemand guts muths/ so sing er Psalmen.
 
        Das Exempel sehet jhr am Dauid/ als er die Lade des Herrn herauffbringen lassen auß dem Hauß 
         <PERSON>Obededom</PERSON> in die 
         <LOCATION>Statt Dauid</LOCATION> / da musicirt man. Was bringet solche 
     
        Music bey dem <PERSON>Dauid</PERSON> zuwegen: Sie bewegt jhm Leib vnd Seel/ daß er frölich würdt in dem Herrn/ daß er sich gürtet mit einem leinen Rock/ daß er dantzet mit aller macht vor dem Herrn her/ daß sie die Laden herauff führen mit jauchtzen.
 
        Die Music hat im Alten Testament in den Propheten den Prophetischen Geist erwecket.

        Da 
         <PERSON>Samuel</PERSON> den 
         <PERSON>Saul</PERSON> zum König vber des Herrn Erbtheil gesalbet hat/ heißt er jhn heimziehen/ sagt/ er werde zum 
     
        ersten kommen zum Grab 
         <PERSON>Rachel</PERSON> / darnach zu der Aichen 
         <LOCATION>Thabor</LOCATION> / vnd darnach auff den Hügel Gottes/ 

 

        da der Philister Laeger ist: noch weiter sagt er/ vnnd wann du daselbs in die 
        Statt kommest/ 
         würdt dir begegnen ein hauffen Propheten von der Höhe herab kommend/ vnd vor jhnen her ein Psalter vnd Paucken vnd Pfeiffen vnd Harpffen/ vnd sie weissagend/ vnnd der Geist des Herrn würdt vber dich gerahten/ daß du mit jhnen weissagest/ da würst du ein anderer Mann werden. 
        Vnd da <PERSON>Saul</PERSON> an diesen Hügel Gottes kam/ da kam jhm ein Propheten hauffen entgegen/ vnd der Geist Gottes gerhiet vber jhn. Was seind das für Propheten gewesen: Es waren vor zeiten im Alten Testament mancherley Propheten: ettlich weissagten von zukünfftigen dingen: ettliche legten die Schrifft auß: ettliche haben den Herrn mit Psalmen/ Lobgesängen/ vnd Geistlichen Liedern gelobt vnnd gepriesen/ auch jhre Zuhörer gelehret/ vnterrichtet/ vnd getröstet/ von welchen <PERSON>Paulus</PERSON> redet 
         1. Corinth. 14. Vnnd solche Propheten seind die auch gewesen/ welche dem <PERSON>Saul</PERSON> auff dem Hügel Gottes begegnet gewesen seind: Weil aber darbey stehet/ daß sie auch geweissagt haben/ so haben sie sich selbs auffgemuntert/ daß der Propheten Geist noch stärcker auff sie gefallen/ vnd daß auch <PERSON>Saul</PERSON> hat angefangen zuweissagen. Was geschicht dem 
    
 <PERSON>Elisaeo?</PERSON>
 <PERSON>Josaphat</PERSON> will von jhm wissen/ ob er/ vnnd 
         <PERSON>Joram</PERSON> der König in Jsrael/ vnd der König der Edomiter/ sollen wider den König der Moabiter ziehen? Da sagt er: 
         Bringt mit her ein Spilmann/ vnd da der Spilmann auff der Saiten spilet/ kam die Hand des Herrn auff jhn/ 
        vnd fangt an weissagen/ sie sollen 
     
        nur fortziehen wider die Moabiter/ dann der Herr werde sie in jhre Hand geben/ 
         daß sie schlagen werden alle veste vnd ausserwehlte Stett/ sie werden fellen alle 

 

        gute Bäum/ verstopffen alle Wasserbrunnen/ vnd alle gute Ecker mit Stämmen verderben/
        welches auch geschehen.
 
        Die Music lehret vns/ wie <PERSON>Paulus</PERSON> Coloss. 3. schreibt: 
    
 Lehret vnd ermahnet euch mit Psalmen: 
        Musicirt man Psalmen/ Lobgesäng vnd geistliche Lieder/ so vnterrichten sie vns im Glauben vnd im Leben/ sintemal der H Geist kräfftig ist durch das Wort/ man sags oder sings. 
     
        Es lehret vns die Music nicht allein/ sondern sie tröstet vns auch/ bistu kleinmütig/ sing ein Psalmen/ musicir jhm durch mündtliche oder jnstrumentalische Music/ er würdt dich trösten. Dessen lesen wir ein feine Historien.
 
        Zu 
         <LOCATION>Torgaw</LOCATION> fünff meil von 
         <LOCATION>Wittenberg</LOCATION> / hat auff ein zeit ein ehrliche Fraw hefftig zum Kind gerungen/ es auch zimblich lang getriben/ vnd hat die sach so vbel außgesehen/ daß man vermeint/ es werde Mutter vnnd Kind bey einander bleiben: Als man aber mitten in der grösten not stecket/ kamen ettlich Schulerbüblein für dasselbige Hauß/ fangen an vmb ein Allmusen zusingen/ den 130. Psalmen: 
         Auß tieffer Not schrey ich zu dir. 
        Die zur Geburt ringende Fraw merckt fleissig auff/ vnd da die Schulerbuben singen diß gesetzlin: Vnd ob es werth biß in die Nacht/ vnd wider an den Morgen/ so soll mein Hertz an Gottes Macht/ verzweiffeln nicht noch sorgen/ er ist allein der getrewe Hirt/ der Jsrael erlösen würdt/ von seinen Sünden allen: Da/ sag ich/ die Fraw dise wort höret singen/ nur wolan/ sagt sie/ so will ich jm auch also thun/ ob es schon wehret biß in die Nacht/ vnd wider an den Morgen/ so sol mein Hertz auch an Gottes Macht/ verzweiffeln nicht noch sorgen/ Herr du bist der getrewe Hirt/ vnd ich bin ein Jsraelitin/ das ist/ ein Christin/ darumb so wirstu mich auch auß dieser Not erlösen.
 

        Sehet wie trefflich ist diese Christliche Fraw getröstet worden/ durch der Schulerbuben Music/ da sie den 130. Psalmen gesungen haben: Ja sie ist durch dises Gesang nicht nur kräfftiglich getröstet/ sondern auch alsbald auß jhrer Not erlöset worden.
 
        Dargegen gleich wie die Music in des Menschen Hertzen erwecket freud/ Andacht/ Prophetischen Geist/ lehret vnd tröstet/ also benimpt sie auch den Menschen traurigkeit/ wie wir sehen ein Exempel an dem Saul/ 
     
        derselbig verschonete wider Gottes Gebot 
         <PERSON>Agags</PERSON> des Königs des Amalekiters.
Gott verwirfft jhn/ so bald er von Gott verworffen/
 weicht der Geist des Herrn vom Saul/ vnd ein böser Geist vom Herrn macht jhn sehr vnrüwig/ 
        traurig/ Melancholisch/ in allen seinen Wercken verstürtzt/ daß er jm selbs weder zurahten noch zuhelffen weißt: vnd ohn allen zweiffel/ haben seine Hoffartzet allerley mittel versucht/ ob sie jm könten solche traurigkeit vnd melancholische weiß vertreiben: aber alles vmbsonst vnd vergebens. Dann diß war kein natürliche Kranckheit/ wie etwan sonst einer zur Melancholy vnd Traurigkeit geneigt ist/ sondern der böß Geist rit vnd trib jn. Als nun die Artzet an aller jhrer Kunst verzagten/ thun sie jhm ein solchen fürschlag/ er solle in seinem Königreich ein Menschen suchen lassen/ der auff der Harpffen wol spielen künde/ durch welches Harpffen schlagen es besser mit jm werde/ wann der böse Geist Gottes vber jn komme. <PERSON>Saul</PERSON> laßt jm diesen fürschlag gefallen: einer zu Hoff gibt den <PERSON>Dauid</PERSON> an/ er könde wol auff dem Saitenspil/ vnd Gott sey mit jm. <PERSON>Saul</PERSON> laßt jn von stundan von seinem Vatter 
         <PERSON>Jsai</PERSON> abfordern/ vnd bitten/ daß er jhn bey jhm zu Hoff bleiben lassen wölle: vnd ist also <PERSON>Dauid</PERSON> Sauls Harpffenist. Was geschicht? Die Schrifft sagt: 
         Wann der 

 

        Geist Gottes vber <PERSON>Saul</PERSON> kam/ so nam <PERSON>Dauid</PERSON> die Harpfen/ vnd spilet mit seiner Hand/ so erquicket sich Saul/ vnd war besser mit jhm. 
        Da höret jhr/ was <PERSON>Dauid</PERSON> mit seiner Jnstrumental Music bey dem <PERSON>Saul</PERSON> außgericht/ nemlich/ Forcht/ Traurigkeit/ vnd Melancholy hat er vertrieben/ mit welcher er sonst vom bösen Geist vbel geplaget ward.
 
        Die Music vertreibet auch den Zorn/ vnd beweget den Menschen zur kaltsinnigkeit vnd sanfftmuth/ daß er jhm selbs abbricht/ seine zornige affect im zaum helt/ daß sie auß dem Hertzen nicht ins Werck außbrechen. Das haben auch die Heyden verstanden. Dann wir lesen von einem   Pythagorischen Philosopho/ mit namen 
    
 <PERSON>Clinias</PERSON> / daß wann er etwan zum Zorn beweget worden/ er aber den Zorn nicht wolt gern lassen außbrechen/ sondern sich selbs vberwinden/ daß er alsbald die Cyther gestimmet/ vnd auff derselbigen geschlagen habe. Vnd als er gefraget war/ warumb er auff der Cyther schlüg/ wann er am allerzornigsten were/ hat er geantwortet/ durch diese Music verendere er sein Zorn in Sanffmütigkeit.
 <PERSON>Plutarchus</PERSON> schreibt/   daß 
         <PERSON>Timotheus Pythonista</PERSON>

 <PERSON>Alexandrum</PERSON> den grossen Griechischen Keyser mit seiner lieblichen Music so gewaltig bewegt hab/ daß er vom Tisch auffgestanden/ den Spieß in die Hand genommen/ gleich als wann er den Feind angreiffen müst: Widerumb hab er sein Music auff ein andere weiß könden also richten/ daß er den Spieß wider von sich geworffen/ vnd sich gar freundlich vnd gütig erzeigt habe.

 <PERSON>Albertus Crantius</PERSON> schreibt/   da der Römische Keyser 
    
 <PERSON>Ludouicus Pius</PERSON> einem Bischoff mit namen 
         <PERSON>Theodolphus</PERSON> gefangen gehalten hab/ darumb daß er der Bischoff dem Keyser nach dem leben getrachtet/ nun hat aber der Bischoff in sei=

 

        ner Gefängnus offt gesungen diese wort: 
          Gloria, laus, &amp; honor tibi sit Rex Christe Redemptor: das ist: Christe du König vnd Heyland der Welt/ dir sey lob/ ehr vnd preiß. Diese wort hat der Keyser den Bischoff hören singen/ wann er vor der Gefängnus fürüber gangen: vnd durch dieses Gesang hat er des Keysers Hertz also beweget/ daß er jhn wider auff freyen Fuß gestellet hat.
 
        Was sag ich aber von diesen Exempeln/ haben wir doch eins vnnd zwar gar ein herrliches in Heiliger Göttlicher Schrifft/ 
     
        als <PERSON>Joram</PERSON> der König in Jsrael/ vnd <PERSON>Josaphat</PERSON> der König in Juda mit dem König von Edom wider den König der Moabiter wolten in Krieg ziehen/ fraget <PERSON>Josaphat</PERSON> den Joram/ ob er keinen Propheten in seinem Land habe/ daß sie den Herrn könten raht fragen/ ob sie wider Moab sollen außziehen oder nicht. Hierauff würdt Elisaeus angezeiget/ ziehen derwegen alle drey König zu jhm. Als aber Elisaeus des Königs in Jsrael ansichtig/ würdt er etwas mit Zorn bewegt/ daß er sagt: Was hastu König in Jsrael mit mir zuschaffen/ gehe hin zu dem Propheten deiner Väter vnd deiner Mütter/ so wahr der Herr Zebaoth lebt/ vor dem ich stehe/ wann ich nicht <PERSON>Josaphat</PERSON> den König in Juda ansehe/ ich wolt dich nicht ansehen noch achten. Auß diesen worten sehet jhr/ daß Elisaeus etwas gegen dem König Jsrael entrüstet war/ wie will er aber solchen Zorn vertreiben?
         Er sagt/ bringt mir her einen Spilmann/ vnnd da der Spilmann auff der Saiten spilet/ kam die Hand des Herrn auff jhn.
 
        Ja/ was soll ich sagen? Gott der Herr hat die Music so hoch geehret/ daß er durch dieselbige auch hat den Teuffel vertreiben oder stillen wöllen/ 
     
        wie man dessen ein augenscheinlich Exempel hat am Saul/ von 

 

        welchem der böse Geist des Herren gewichen/ so offt <PERSON>Dauid</PERSON> vor dem <PERSON>Saul</PERSON> auff der Harpffen geschlagen hat.
III.

Wann man aber von Nutzbarkeit der Music also redet/ so muß solches auch recht angenommen vnd verstanden werden. Dann diese Nutzbarkeiten kommen vom Gsang vnd Klang/ vom Hall vnd Schall nicht fürnämlich her/ sondern die Music muß gebürlicher weiß angestellet werden/ soll sie diese Nutzbarkeiten mit sich bringen: vnnd da muß man fürnämlich auff dreyerley ding achtung geben. Erstlich/ was man sing. Zum andern/ wie man sing. Zum dritten/ zu was end man sing. Was das erste anlangt/ wann man will/ daß die Mündtliche vnd Jnstrumentalische 
     
        Music solche Nutzbarkeit hab/ so muß man singen vnd schlagen/ nicht Landsknechts/ Bul vnnd Zechliedlein/ dann die erwecken keine Andacht/ sondern nur Leichtfertigkeit/ Augenlust/ Fleisches lust vnnd hoffertiges Leben. 
    
 <PERSON>Tertullianus</PERSON> sagt von dem Psalmen 
    
 <PERSON>Valentini</PERSON> des Ketzers: Diese soll man nicht singen.

 <PERSON>Paulus Samosatenus</PERSON> ein greulicher Ketzer/ hat die Psalmen abgethon/ welche man dazumal dem Herren Christo 
     
        zu ehren gesungen hat/ vnd fürgeben/ sie seyen new vnnd erst erdacht. Jhme selbs zu ehren aber hat er Psalmen gemacht/ welche die Weiber auff das Osterfest/ in der Kirchen singen mußten. Vnnd weil er lehrete/ der Sohn Gottes wer nicht vom Himmel herab gekommen/ sondern er hett seinen Anfang genommen in dem Jung=

 

        fräwlichen leib Mariae/ so musten die Psalmen/ welche auff jhn gerichtet waren/ sagen/ er Samosatenus wer ein Engel von Himmel herab kommen. Diß lehret er die Weiber singen/ er stund darbei/ vnd verbots jhnen nicht allein nicht/ sondern er hat auch grosse freud vnnd lust darab. 
        Solche Psalmen hat vor zeiten gemacht/ 
         <PERSON>Bonauentura</PERSON> Bischoff zu Alban/ vnd der Römischen Kirchen Cardinal. Dann wie <PERSON>Paulus</PERSON> Samosatenus die Psalmen/ so auff Christum gerichtet/ abgethon/ vnnd die/ so auff jhn selbs auffgerichtet/ in der Kirchen eingeführet: 
     
        Also hat <PERSON>Bonauentura</PERSON> das gantze Psalmenbuch Dauids verkehret/ vnnd was <PERSON>Dauid</PERSON> Gott dem Allmächtigen zuschreibet/ das schreibet <PERSON>Bonauentura</PERSON> der <PERSON>Maria</PERSON> zu: 
     
        Als da im ein vnd dreissigsten Psalm stehet: 
         Jn dich hab ich gehoffet Herr: 
        machts <PERSON>Bonauentura</PERSON> also: O Fraw/ in dich hab ich gehoffet/ erlöse mich Fraw von meinen Feinden. 
        Diese Psalmen soll man nicht singen/ wie auch nicht die 
     
        Päpstliche Letaney vnnd das Salue Regina. Dann weil sie wider Gott vnnd sein Wort gerichtet seind/ so erwecken sie in dem Menschen kein Andacht/ zum guten/ sondern sie stecken den Menschen an mit allerhand Abgötterey vnnd Aposteißlerey/ vnnd machen/ daß die Leut auff die letst leiden Schiffbruch am Glauben vnd gutem Gewissen.
 
        Was soll man aber dann musiciren? Das saget vns <PERSON>Paulus</PERSON> in den verlesenen worten. Dann er macht dreyerley: 
     
        Erstlich/ Psalmen. Zum Andern/ Lobgesäng/ welche zu Gottes Lob gerichtet seind. Zum Dritten/ Geistliche Lieder/ das ist/ solche Gesang/ welche gleichwol nicht von wort zu wort in der Heiligen Schrifft stehen/ aber doch 

 

        der heiligen Schrifft gemäß seind/ vnd auß derselbigen könden probirt vnnd erwiesen werden. Der Psalmen stehen viel in Dauids Psalmenbuch. Der Lobgesäng habt jhr auch viel. 
         Exodi am 15. Singt <PERSON>Moses</PERSON> dem Herrn ein Logesang/ daß er sein Volck auß der Dienstbarkeit Egypti erlöset hat. <PERSON>Debora</PERSON> singt dem Herrn ein Lobgesang/ da 
         <PERSON>Joel</PERSON> den 
         <PERSON>Sissera</PERSON> vmbgebracht hatte: 
         Judic. Cap. 5. Ein solch Geistlich Dancklied singt <PERSON>Hanna</PERSON> Samuels Mutter: <PERSON>Maria</PERSON> in jhrem Magnificat. Solche gesang seind Hymni <PERSON>Ambrosij.</PERSON> Augustini: Ettliche Hymni 
         <PERSON>Gregorij,</PERSON>

 <PERSON>Theodulphi, Episcopi Aurelianensis</PERSON> am Palmtag/ etc. Solche geistliche Lieder seind heutigs Tags: 
          Nun frewet euch liebe Christen gemein:
  Es ist das Heil vns kommen her:
  Durch Adams fall ist gantz verderbt/ vnnd andere mehr.
 
        Vber das/ wann man will/ daß das mündtliche vnd Jnstrumentalisch musiciren/ vorerzehlten Nutz haben soll/ so muß man auch in acht nemen/ wie man sing/ nemlich man muß nicht nur die Stimm erheben im Mund/ 
     
        vnd die Orgel mit Händ vnd Füssen schlagen vnd tretten/ vnnd lieblichen zusammen gestimbten hall vnd schall richten: Dann das allein/ vnnd wann sonst nichts weiters darzukompt/ ist nicht nutzlich zu erweckung vorerzehlter Nutzbarkeiten/ es hat auch Gott kein gefallen daran/ es heißt/ wie Gott sagt: 
    
 Thue weg von mir/ das geplärr deiner Lieder/ dann ich mag dein Psalterspil nicht hören:
 
        sondern es muß bey der eusserlichen Stimm auch gefunden werden ein andächtiges auffmercken auff die Psalmen/ Lobgesäng vnnd geistliche Lieder/ die man singt vnd schlecht: Man soll auff den Thon/ Stimm/ Hall nicht mehr achtung geben/ 

 

        als auff die wort/ welche gesungen werden. Dann die wort seind nicht von der Music wegen geordnet/ sondern die Music von der wort wegen. <PERSON>Augustinus</PERSON> bekennt selbs/ daß er auff ein zeit/ im musiciren mehr auff die lieblich Stimm vnd Harmony achtung geben hab/ als auff die wort: es hat jhn aber gerewet/ vnd darzu gesetzt/ der sündige poenaliter/ also daß er einer Straff wol werth sey/ welcher mehr auff die Stimm vnd Klang achtung gebe/ als auff die wort/ 
        wie dann dieser meinung auch seind Hieronymus, Gregorius, welcher wort angezogen werden Distinct. 92. Cap. Cantantes. &amp; cap. In Sancta Romana Ecclesia. Vnd Distinct. 23. Cap. Psalmistae, stehet geschrieben: 
          Vide, vt quod ore cantas, corde credas, &amp; quod credideris corde, operibus compleas, das ist/ vorzeiten hat man den Psalmensingern in der ersten Kirchen eingebunden/ vnd gesagt: kehre fleiß an/ daß du das/ das du mit dem Mund singest/ auch mit dem Hertzen glaubest/ vnd was du mit dem Hertzen glaubest/ auch mit der That volbringest/ 
        wie dann auch deßhalben zween Versus gemacht worden:
  Non vox sed votum, non chordula musica sed cor, 
        Non clamans, sed amans, cantet in aure Dei.
Darumb so ist es noch nicht recht/ wann man in der Kirchen Psalmen singt/ musicirt/ auff der Orgel schlegt/ vnnd die Leut eintweder gar nicht mitsingen/ oder singen/ vnd darneben in alle winckel vmbgaffen/ sondern es soll Mund vnd Hertz mit einander singen/ vnnd ein andächtiges glaubiges auffmercken darbey sein/ wie vns dann vnser verlesner Text vermahnet/ da er sagt/ 
         singet vnd spilet dem Herrn im Hertzen.
 
        Zum letsten/ muß solche Music angestelt werden zu Gottes lob. Dann darzu vermahnet vns der heilige

 

        Apostel <PERSON>Paulus</PERSON> 1. Corinth. am 10. da er sagt/ 
         was jhr thut/ das thut alles zu Gottes Ehr. 
        Soll man nun alles zu Gottes Ehr thun/ so soll man auch Gott zu Lob vnd Ehr musiciren/ mündtlich vnd Jnstrumentalisch: Sonderlich weil der heilige Apostel von diesem noch deutlicher redet/ zun Colossern am dritten Capitel. Dann daselbsten sagt er zum ersten/ 
         wir sollen Psalmen/ Lobgesäng vnnd geistliche Lieder singen. 
        Wem? dem Herrn/ das ist/ Gott dem Herrn zu Lob/ darnach setzet er gleich darauff/ 
         alles war jhr thut/ es sey mit Worten oder mit Wercken/ das thut alles in dem Namen des Herrn Jesu/ vnserm Herrn Jesu zu Ehren/ vnnd Gott zu schuldiger Danckbarkeit.
 
        Endtlich zur aufferbawung der Kirchen Gottes/ daß dieselbige auch durch die Music an jhrer Andacht erhalten vnd gestercket werde: Jn massen dann der heilige Apostel <PERSON>Paulus</PERSON> darzu ermahnet/ in der ersten an die Corinthier am vierzehenden Capitel: Man soll dahin trachten/ daß durch die geistliche Gaben die Gemein Gottes gebessert werde: 
         Hat einer/ sagt er/ ein Psalmen/ ein Lehr/ ein Zungen/ ein Offenbarung/ ein Außlegung/ lasset es alles geschehen zur besserung.

        So ist nun die Music in der Christlichen Kirchen auch heutiges tags nicht nur ein feiner Christlicher Wolstand/ sondern auch ein nutzliche vbung/ wann sie verrichtet würdt auff die weiß vnd maß/ wie ich jetz gesaget hab.
 
        Warzu aber soll vns diß alles dienen? Zur Widerlegung. Dann weil der Teuffel ein Melancholischer trawrgeist ist/ so ist er dem Psalmen singen vnnd dem musiciren von hertzen feind/ vnnd darumb hat er zu diesen vnsern letsten Zeiten auch Leut erwecket/ welche 

 

        sich/ sonderlich wider die Musicam Instrumentalem in der Kirchen hefftig gesetzet haben. 
     
        Wer seind diese Leut gewesen? Die Zwinglianer vnd Caluinisten. Dieselbige/ ob sie wol zu dieser vnserer zeit die Orgeln nicht mehr so hefftig anfechten/ sondern es Anno 1586. im 
         Colloquio zu Mümpelgard für ein Mittel ding passiren lassen/ welches man in der Kirchen Gottes haben könd oder nicht/ jedoch so haben sie vor solcher zeit so hefftig wider die Jnstrumentalische Music gedobet/ daß sie auch/ sonderlich in Franckreich vnnd Niderland/ viel Orgeln zerrissen vnnd zerschleiffet haben. Dieses ist nicht recht/ sondern sie solten sich einer Christlichen billigkeit vnnd gleichmässigkeit gebrauchet haben.
 
        Gleich aber wie die Caluinisten gejrret vnd vnrecht gethon haben in defectu/ daß sie das Kind mit dem Bad haben wöllen außschütten: Also im gegensatz hat man im Papsthumb zu viel gethon in excessu, da sie auß dem musiciren/ orglen/ auß Gesang vnnd Klang/ einen Gottesdienst vnnd verdienstlich Werck gemacht/ vnd in diesem fall der 
         <PERSON>Martha</PERSON> gleich worden/ Lucae am zehenden Capitel. 
        Dieselbig laßt jr Schwester 
         <PERSON>Mariam</PERSON> des Herrn Christi predig zuhören/ vnd sie ist vnter des geschäfftig/ vnd sorget/ wie sie den Herrn Christum stattlich tractiren wölle/ ja sie ist auff jhr Schwester <PERSON>Mariam</PERSON> zornig/ begert auch/ daß jhr der Herr Christus soll ein guten Leuiten lesen: Aber was saget Christus? 
         Martha/ Martha/ du hast viel Sorg vnnd Mühe/ eines aber ist not/ <PERSON>Maria</PERSON> hat das gute Theil erwöhlet/ das soll nicht von jhr genommen werden: 
        Also sag ich/ hat man im Papsthumb auch gethan/ das minus necessarium, das/ so weniger 

 

        notwendig gewesen ist/ nemlich die Music/ das Orglen hat man mit aller macht getrieben/ gleich als wann vns vnser Seelen Heyl vnd Seligkeit daran gelegen war: das Vnum necessarium aber/ oder das/ das am aller notwendigsten/ nemlich das Predigampt/ hat man eintweder gar vnterlassen/ oder aber doch also geführet vnd getrieben/ als wann es nur ein zugab oder zubuß were/ vnd das hat nicht erst vor fünffzig oder sechzig Jaren im Papsthumb angefangen/ sondern Papst Gregorius der Erst dieses Namens/ sonst der Grosse genannt/ welcher Anno Christi 591. auff dem Päpstischen Stul ist erhöhet worden/ sagt/ daß zu seiner zeit schon ein böse gewonheit sey eingerissen/ daß die Geistlichen mehr auffs Singen als auff das Predigen geneigt/ gleich als wann Christus nicht gesagt hett/ gehet hin/ vnnd lehret das Euangelium/ sondern gehet hin vnd haltet Meß/ heulet vnd schreyet/ singet/ klinget/ orgelt/ wie dann des Greogrij wort in jrem Geistlichen Recht angezogen werden/ also: 
          In Sancta Romana Ecclesia dudum consuetudo est valde reprehensibilis orta/ in der heiligen Römischen Kirchen ist vor langest ein sehr sträffliche gewonheit entstanden/ vt ij modulationi vocis inseruiant, quos ad Praedicationis officium vacare congruebat, daß die sich zum Singen vnd Musiciren brauchen lassen/ welche dem Predigampt abwarten solten. 
        Weil sie es dann im Papsthumb auff der einen Seiten in excessu zu grob gemacht/ so gedencken sie nun/ das gehe sie auch an/ was Gott <PERSON>Amos</PERSON> am fünfften sagt: 
         Thue nun weg von mir das geplärr deiner Lieder/ dann ich mag dein Psalterspil nicht hören/ 
        darumb so soll es auch hie heissen/ wie jener Heydnische Poet saget:
 
  Sit modus in rebus, sint certi denique fines,  
        Quos vltrà citroque nequit consistere rectum.
Zu wenig vnnd zu viel verderbt alle Spiel/ die mittel Straß die beste was: Man soll mündtliches vnd Jnstrumentalisches musiciren in der Kirchen Gottes also gebrauchen/ daß dardurch das notwendigere/ als predigen Gottes Wort/ Sacramenta verwalten nach der Einsatzung des Herren/ Psalmen singen/ beten/ vnd anders nicht versaumbt werde.
 
        Auff ein solche weiß vbet man die mündtliche vnd Jnstrumentalische Music in den reformirten Euangelischen Kirchen/ vnd auff diese weiß soll bey vns das orglen/ das Mündtliche musiciren auch geübet werden. 
     
        Vnd deßwegen seind die vnter vnsern Leuten nicht recht daran/ welche vermeinen/ wir wöllen durch das orgeln ein newes Papsthumb einführen. Nein gar nicht: Wir begeren auff das orglen in vnser Kirchen nicht vnser Christenthumb zusetzen: 
     
        so würdt orglen in vnser Kirchen auch nicht das fürnembst sein sondern ein Particul der Kirchenzierd/ welche in der Kirchen wol kan geduldet werden/ nach Exempel vieler Euangelischen Kirchen in Teutschland/ in welchen/ neben dem eigentlichen vnd notwendigen Gottesdienst/ auch Orglen vnd Organisten gebraucht werden. 
     
        Was dann den Vnkosten anlangt der/ vieler meinung nach/ zu groß/ vnnd wol hette könden ersparet werden: so sag ich/ Sutor ne vltra cripiam, Es soll niemand vrtheilen von dem/ das er nicht verstehet/ 
        sondern jhr solt denen darumb trawen/ die sich der Sach bißhero haben angenommen/ welche nichts umb sonst vnd vergebens begeren außzugeben/ sondern/ wo müglich/ die Sach dahin zurichten/ daß der Vnkosten/ nicht auß der Kirchen Einkommen/ son=

 

        dern von andern/ von Gott darzu erwehlten ehrlichen Leuten möchte bezalt werden.
 
        Das aber ettliche sagen/ man seye in der 
         <LOCATION>vorigen Kirchen</LOCATION> ohn ein Orgel gewesen/ man könne in dieser auch ohn eine sein/ das ist wahr: Aber diese Leut mahnen mich an die Juden/ von welchen der Herr Christus sagt/ Matth. 11. 
         Wem soll ich diß Geschlecht vergleichen? Es ist den Kindern gleich/ die an dem Marckt sitzen/ vnd ruffen gegen jhren Gesellen/ vnd sprechen/ wir haben euch gepfiffen/ vnd jhr wolt nicht dantzen/ wir haben euch geklaget/ vnd jhr wolt nicht weinen: Johannes ist kommen/ aß vnd tranck nicht/ so sagt jhr/ er hab gehabt den Teuffel: Des Menschen Sohn ist kommen jsset vnnd trincket/ so sagen sie/ sihe/ wie ist der Mensch ein fresser vnd Weinsäuffer/ der Zölner vnnd Sünder Gesel/ vnd die Weißheit muß sich rechtfertigen lassen von jren Kindern: 
        An diese Leut/ sag ich/ mahnen mich etliche vnserer Leut auch. Dann gleich wie es der Herr Christus vnd Johannes diesen Leuten nicht haben können recht machen/ sie haben gefast oder gessen vnd getruncken: Also können wirs etlichen vnter vnsern Leuten auch nicht recht machen. Weil wir in der 
         <LOCATION>Kirchen bey S. Martin</LOCATION> gewesen/ hat man diese klagen gehört: Ach wie seind wir beschwert/ wir könden vnserm Gottesdienst nicht recht abwarten/ man muß alles ereilen/ wir können mit lieb nicht ein Psalmen nach der Predigt singen/ wie wer es so ein fein ding/ wann ein jedweder Theil sein sach allein haben köndte: Jetzo so wir ein 
         <LOCATION>eigne Kirchen</LOCATION> haben/ vnd vnser Religion/ Gott sey es gedanckt in Ewigkeit/ ohn einige hindernus vben vnd treiben könden/ in die Kirchen gehen/ wann wir wöllen/ darauß gehen wann wir wöllen/ Psalmen mit dem Mund singen/ vnd auff der Orgel schlagen lassen/ 

 

        so lang wir wöllen/ so ist es auch nicht recht/ sondern jhr viel thun/ was das orglen anlangt/ 
     
        wie 
         <PERSON>Michol</PERSON> Sauls Tochter Dauids Weib. 
        Dann als <PERSON>Dauid</PERSON> vor der Bundsladen her mit dem gantzen Hauß Jsrael mit allerley Saitenspil/ mit Harpffen/ Psaltern/ vnd Cymbalen gespilet hat/ vnd er darnach heim kam/ verachtet sie jn 
         vnd sagt/ wie herrlich ist heut der König in Jsrael?
Ebner gestalt vnd massen werden von etlichen veracht vnd verlacht/ Orgel/ Orgelmacher/ Orgelschlager/ vnd die so zuüberkommung dieser Orgel geholffen haben. 
     
        Aber wie dem allem/ man muß dem Wasser sein gang lassen/ recht verständige Leut werden anderst von der sach reden vnd halten. Dann sie wissen/ daß man solches nicht auß Hoffart angefangen/ oder auß eignem Priuat affect/ sonder Gott zu Lob vnd Ehr/ vnd zu auffnemung seiner Kirchen: demselbigen wöllen wir auch die gantze Sach heimgestelt vnd befohlen haben: 
     
        jn darneben ernstlich anrüffen/ daß er wölle 
         Glück vnd Fried geben in den Mauren vnd Pallästen Jerusalem/ 
        daß wir mit freuden sagen mögen/ wir frewen vns/ daß vns gesagt ist/
    
 daß wir können in das Hauß des Herrn gehen: 
        in welchem Hauß wöllen wir auß seiner Gnad/ 
         dem Herrn singen vnser lebenlang/ vnd vnsern Gott loben so lang wir seind:

 jhn loben aber/ auch mit Posaunen/ mit Psaltern/ vnd Harpffen/ mit Paucken vnnd Raien/ mit Saiten vnd Pfeiffen/ mit hellen klingenden Cymbalen/
 
        biß daß wir dahin kommen/ da wir mit den lieben heiligen Engeln werden singen könden/ 
         Heilig/ Heilig/ Heilig ist der Herr Zebaoth: 
        Disem vnserm Gott/ welcher ist Gott Vatter/ Sohn vnd H Geist/ einig im Wesen/ Dreyfaltig in Personen/ sey Lob/ Ehr vnd Danck gesagt/ für alle seine Gutthaten von nun an biß in Ewigkeit/ Amen.
 
ΔΙΑΤΥΠΩΣΙΣ. 


          
Concio est ἐγκωμιαστικὴ
 
  
  
  
   
   
    
    
   
    
    
2, Διήγησις. Haec est breuissima explicatio textus, in quo dicitur de Musica, &amp; συντόμος  affertur, eius
  
   
   
  
   
   
  
   
   Turpes. | Obscoenas.
   
   Psalmos. | Hymnos. | Cantiones spirituales.
 
 Honestate. | Vtilitate. | Qualitate.
 
 1. Θεωρητικὸς. 
   
    
     
      
      
       
       
      
      Aristotelis. | Platonis. | Socratis.
     
      
      
       
       Patriarchae. | Reges. | Prophetae. | Apostoli.
       
       Debora. | Anna. | Maria.
        
         
         
          
          
    
     
     
      
       
       Orpheus. | Linus. | Arion.
       
       Cimon, filius Miltiadis. | Epaminundas. | Achilles.
       Hic additur ἐξεργασίας ἕνεκα  turpitudo contemptus musicae, in exemplo Scythici Regis, musicam instrumentalem despicientis.
      
      Dauid. | Salomon. | Ezechias. | Iosias. | Nehemias.
       
        
        
        
   
    
     
      
      
     
      
      
     
      
      
    
    
    
     
     
     Clinia. | Alexandro Magno. | Ludouivo Pio, Imperatore. | Elisaeo. 2. Reg. 3.
     
   
    
     
      
      
      Valentini. | Samosateni. | Bonauenturae.
      
      Litania. | Cantio, Salue Regina.
     
     Psalmi Dauidis. | Hymni. | Cantiones spirituales.
    
     
     
    
     
     
 2. Πρακτικὸς  vsus
   
    
    
   
   
    
     
     
    
    
    
 

Finis.
Einzelanmerkungen

</div>